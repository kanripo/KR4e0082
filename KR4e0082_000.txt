# -*- mode: mandoku-view; -*-
#+TITLE: 唐愚士詩
#+DATE: 2015-08-25 00:18:52.305762
#+PROPERTY: ID KR4e0082
#+PROPERTY: BASEEDITION WYG    
#+PROPERTY: JUAN 提要
<pb:KR4e0082_WYG_000-1a>¶
欽定四庫全書　　　　　集部六¶
　唐愚士詩　　　　　　　别集類五(明/)¶
　　提要¶
　　　　(臣/)等謹案唐愚士詩一巻附㑹稽懐古詩一¶
　　　　巻明唐之淳撰之淳字愚士亦以字行山陰¶
　　　　人肅之子也建文初詔詞臣修鑑戒錄方孝¶
　　　　孺薦之授翰林院侍讀與孝孺同領書局卒¶
　　　　於官明史文苑傳附載王行傳中徐禎卿翦¶
<pb:KR4e0082_WYG_000-1b>¶
　　　　勝野聞載明太祖以布囊貯之淳夜越宫墻¶
　　　　入便殿㸃竄十王冊文一事其事荒誕不經¶
　　　　殆委巷小人因之淳文思敏㨗造是妄語張¶
　　　　芹遺忠錄稱洪武中有薦之者謝不就曹國¶
　　　　公李景隆俾其子師焉征行四方皆與俱厯¶
　　　　燕薊秦周覽前代遺蹟援筆而賦凌轢一時¶
　　　　考明史李文忠傳景隆以洪武十九年襲封¶
　　　　曹國公不載其非征事惟馮勝傳載洪武二¶
<pb:KR4e0082_WYG_000-2a>¶
　　　　十年與傅友徳藍玉趙庸等北征常茂李景¶
　　　　隆鄧鎮皆従是年嵗在丁夘與集中寓寧軒¶
　　　　記所載洪武丁夘相合當即其時也是集僅¶
　　　　其丁夘戊辰二年所作似非完本又詩文相¶
　　　　間成編而總題曰詩亦非體例疑當日雜錄¶
　　　　手稿存此一帙後人因鈔傳之故編次叢雜¶
　　　　如此歟其詩雖未經簡汰金礫並存而氣格¶
　　　　質實無元季纎穠之習其塞外諸作山川物¶
<pb:KR4e0082_WYG_000-2b>¶
　　　　産尤足以資考核㑹稽懐古詩一巻乃其少¶
　　　　作凡五言古詩三十首題下各有小序仿阮¶
　　　　閲曾極張堯同之例其中如舜廟不取地志¶
　　　　象耕之説禹廟不取禹穴藏書之説皆為有¶
　　　　識此巻本於集外别行然篇頁寥寥今綴於¶
　　　　集後末附長洲戴冠和詩三十首大抵凑泊¶
　　　　成篇不及之淳原唱以舊本所有姑亦並存¶
　　　　焉乾隆四十六年十月恭校上¶
<pb:KR4e0082_WYG_000-3a>¶
　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　總　校　官　(臣/)　陸　費　墀¶
